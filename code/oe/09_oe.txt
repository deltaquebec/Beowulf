brecan of beorge·    wæs þaére burnan wælm	
heaðofýrum hát·    ne meahte horde néah	
unbyrnende    aénige hwíle	
déop gedýgan    for dracan lége.	
Lét ðá of bréostum     ðá hé gebolgen wæs	
Weder-Géata léod    word út faran·	
stearcheort styrmde·    stefn in becóm	
heaðotorht hlynnan    under hárne stán·	
hete wæs onhréred·    hordweard oncníow	
mannes reorde·    næs ðaér mára fyrst	
fréode tó friclan·    from aérest cwóm	
oruð áglaécean    út of stáne	
hát hildeswát·    hrúse dynede·	
biorn under beorge    bordrand onswáf	
wið ðám gryregieste    Géata dryhten·	
ðá wæs hringbogan    heorte gefýsed	
sæcce tó séceanne·    sweord aér gebraéd	
gód gúðcyning    gomele láfe	
ecgum ungléaw·    aéghwæðrum wæs	
bealohycgendra    bróga fram óðrum·	
stíðmód gestód    wið stéapne rond	
winia bealdor    ðá se wyrm gebéah	
snúde tósomne    hé on searwum bád·	
gewát ðá byrnende    gebogen scríðan,	
tó gescipe scyndan·    scyld wél gebearg	
lífe ond líce    laéssan hwíle	
maérum þéodne    þonne his myne sóhte·	
ðaér hé þý fyrste    forman dógore	
wealdan móste    swá him wyrd ne gescráf	
hréð æt hilde:    hond úp ábraéd	
Géata dryhten·    gryrefáhne slóh	
incgeláfe     þæt sío ecg gewác	
brún on báne·    bát unswíðor	
þonne his ðíodcyning    þearfe hæfde	
bysigum gebaéded.    Þá wæs beorges weard	
æfter heaðuswenge    on hréoum móde·	
wearp wælfýre·    wíde sprungon	
hildeléoman.     Hréðsigora ne gealp	
goldwine Géata·    gúðbill geswác	
nacod æt níðe    swá hyt nó sceolde	
íren aérgód·    ne wæs þæt éðe síð	
þæt se maéra    maga Ecgðéowes	
grundwong þone    ofgyfan wolde·	
sceolde willan    wíc eardian	
elles hwergen·    swá sceal aéghwylc mon	
álaétan laéndagas.    Næs ðá long tó ðon	
þæt ðá áglaécean     hý eft gemétton:	
hyrte hyne hordweard·    hreðer aéðme wéoll	
níwan stefne·    nearo ðrówode	
fýre befongen    sé ðe aér folce wéold.	
Nealles him on héape     handgesteallan	
æðelinga bearn    ymbe gestódon	
hildecystum    ac hý on holt bugon·	
ealdre burgan·    hiora in ánum wéoll	
sefa wið sorgum·    sibb' aéfre ne mæg	
wiht onwendan    þám ðe wél þenceð.	
Wígláf wæs háten     Wéoxstánes sunu	
léoflíc lindwiga    léod Scylfinga	
maég Ælfheres·    geseah his mondryhten	
under heregríman    hát þrówian·	
gemunde ðá ðá áre    þé hé him aér forgeaf	
wícstede weligne    Waégmundinga,	
folcrihta gehwylc    swá his fæder áhte·	
ne mihte ðá forhabban·    hond rond geféng	
geolwe linde·    gomelswyrd getéah·	
þæt wæs mid eldum    Éanmundes láf	
suna Óhtere·    þám æt sæcce wearð	
wræcca wineléasum    Wéohstánes bana	
méces ecgum    ond his mágum ætbær	
brúnfágne helm    hringde byrnan	
ealdsweord etonisc·    þæt him Onela forgeaf	
his gædelinges    gúðgewaédu	
fyrdsearo fúslíc·    nó ymbe ðá faéhðe spræc	
þéah ðe hé his bróðor bearn    ábredwade·	
hé frætwe gehéold    fela misséra	
bill ond byrnan    oð ðæt his byre mihte	
eorlscipe efnan    swá his aérfæder·	
geaf him ðá mid Géatum     gúðgewaéda	
aéghwæs unrím    þá hé of ealdre gewát	
fród on forðweg.    Þá wæs forma síð	
geongan cempan     þæt hé gúðe raés	
mid his fréodryhtne    fremman sceolde·	
ne gemealt him se módsefa    né his mægenes láf	
gewác æt wíge·    þa se wyrm onfand	
syððan híe tógædre     gegán hæfdon.	
Wígláf maðelode·    wordrihta fela	
sægde gesíðum    --him wæs sefa geómor--:	
'Ic ðæt maél geman     þaér wé medu þégun	
þonne wé gehéton    ússum hláforde	
in bíorsele    ðé ús ðás béagas geaf	
þæt wé him ðá gúðgetawa    gyldan woldon	
gif him þyslicu    þearf gelumpe,	
helmas ond heard sweord.    Ðé hé úsic on herge gecéas	
tó ðyssum síðfate    sylfes willum·	
onmunde úsic maérða    ond mé þás máðmas geaf	
þé hé úsic gárwígend    góde tealde	
hwate helmberend    þéah ðe hláford ús	
þis ellenweorc    áná áðóhte	
tó gefremmanne,    folces hyrde,	
forðán hé manna maést     maérða gefremede	
daéda dollícra.    Nú is sé dæg cumen	
þæt úre mandryhten    mægenes behófað	
gódra gúðrinca·    wutun gongan tó	
helpan hildfruman    þenden hyt sÿ	
glédegesa grim.    God wát on mec	
þæt mé is micle léofre     þæt mínne líchaman	
mid mínne goldgyfan    gléd fæðmie·	
ne þynceð mé gerysne    þæt wé rondas beren	
eft tó earde    nemne we aéror mægen	
fáne gefyllan,    feorh ealgian	
Wedra ðéodnes·    ic wát geare	
þæt naéron ealdgewyrht     þæt hé ána scyle	
Géata duguðe    gnorn þrówian,	
gesígan æt sæcce·    úrum sceal sweord ond helm	
byrne ond byrduscrúd    bám gemaéne.'	
Wód þá þurh þone wælréc·    wígheafolan bær	
fréan on fultum·    féa worda cwæð:	
'Léofa Bíowulf,    laést eall tela	
swá ðú on geoguðféore    geára gecwaéde	
þæt ðú ne álaéte    be ðé lifigendum	
dóm gedréosan·    scealt nú daédum róf,	
æðeling anhýdig,    ealle mægene	
feorh ealgian·    ic ðé fullaéstu.'	
Æfter ðám wordum    wyrm yrre cwóm	
atol inwitgæst    óðre síðe	
fýrwylmum fáh    fíonda níosian	
láðra manna·sydaudio    líg ýðum for·	
born bord wið rond·    byrne ne meahte	
geongum gárwigan    géoce gefremman	
ac se maga geonga    under his maéges scyld	
elne geéode    þá his ágen wæs	
glédum forgrunden.    Þá gén gúðcyning	
miht gemunde·    mægenstrengo slóh	
hildebille    þæt hyt on heafolan stód	
níþe genýded·    Nægling forbærst·	
geswác æt sæcce    sweord Bíowulfes	
gomol ond graégmaél·    him þæt gifeðe ne wæs	
þæt him írenna    ecge mihton	
helpan æt hilde:    wæs sío hond tó strong	
sé ðe méca gehwane    míne gefraége	
swenge ofersóhte    þonne hé tó sæcce bær	
waépen wundum heard    næs him wihte ðé sél.	
Þá wæs þéodsceaða    þriddan síðe	
frécne fýrdraca    faéhða gemyndig·	
raésde on ðone rófan    þá him rúm ágeald	
hát ond heaðogrim    heals ealne ymbeféng	
biteran bánum·    hé geblódegod wearð	
sáwuldríore·     swát ýðum wéoll.	
Ðá ic æt þearfe gefrægn     þéodcyninges	
andlongne eorl    ellen cýðan	
cræft ond cénðu    swá him gecynde wæs·	
ne hédde hé þæs heafolan    ac sío hand gebarn	
módiges mannes    þaér hé his mægenes healp	
þæt he þone níðgæst     nioðor hwéne slóh,	
secg on searwum    þæt ðæt sweord gedéaf	
fáh ond faéted    þæt ðæt fýr ongon	
sweðrian syððan.    Þá gén sylf cyning	
gewéold his gewitte·    wællseaxe gebraéd	
biter ond beaduscearp    þæt hé on byrnan wæg·	
forwrát Wedra helm    wyrm on middan.	
Féond gefyldan    --ferh ellen wræc--	
ond hí hyne þá bégen    ábroten hæfdon,	
sibæðelingas·    swylc sceolde secg wesan	
þegn æt ðearfe.    Þæt ðám þéodne wæs	
síðas sigehwíle    sylfes daédum,	
worlde geweorces.    Ðá sío wund ongon	
þé him se eorðdraca    aér geworhte	
swelan ond swellan·    hé þæt sóna onfand·	
þæt him on bréostum     bealoníð wéoll	
attor on innan.    Ðá se æðeling gíong	
þæt hé bí wealle     wíshycgende	
gesæt on sesse·    seah on enta geweorc·	
hú ðá stánbogan    stapulum fæste	
éce eorðreced    innan healden.	
Hyne þá mid handa    heorodréorigne	
þéoden maérne    þegn ungemete till	
winedryhten his    wætere gelafede	
hilde sædne    ond his helm onspéon·	
Bíowulf maþelode·    hé ofer benne spræc,	
wunde wælbléate    --wisse hé gearwe	
þæt hé dæghwíla    gedrogen hæfde	
eorðan wynne·    ðá wæs eall sceacen	
dógorgerímes,     déað ungemete néah--:	
'Nú ic suna mínum    syllan wolde	
gúðgewaédu     þaér mé gifeðe swá	
aénig yrfeweard    æfter wurde	
líce gelenge·    ic ðás léode héold	
fíftig wintra·    næs sé folccyning	
ymbesittendra    aénig ðára	
þé mec gúðwinum    grétan dorste,	
egesan ðéön·    ic on earde bád	
maélgesceafta·     héold mín tela·	
ne sóhte searoníðas    né mé swór fela	
áða on unriht·    ic ðæs ealles mæg	
feorhbennum séoc    geféan habban	
forðám mé wítan ne ðearf     Waldend fíra	
morðorbealo mága    þonne mín sceaceð	
líf of líce.    Nú ðú lungre geong	
hord scéawian    under hárne stán,	
Wígláf léofa,    nú se wyrm ligeð,	
swefeð sáre wund    since beréafod	
bío nú on ofoste    þæt ic aérwelan	
goldaéht ongite·    gearo scéawige	
swegle searogimmas    þæt ic ðý séft mæge	
æfter máððumwelan    mín álaétan	
líf ond léodscipe    þone ic longe héold.'	
Ðá ic snúde gefrægn    sunu Wíhstánes	
æfter wordcwydum    wundum dryhtne	
hýran heaðosíocum,    hringnet beran	
brogdne beadusercean    under beorges hróf.	
Geseah ðá sigehréðig    þá hé bí sesse géong	
magoþegnmódig    máððumsigla fealo,	
gold glitinian    grunde getenge	
wundur on wealle    ond þæs wyrmes denn	
ealdes úhtflogan,    orcas stondan	
fyrnmanna fatu    feormendléase	
hyrstum behrorene·    þaér wæs helm monig	
eald ond ómig,    earmbéaga fela	
searwum gesaéled    --sinc éaðe mæg	
gold on grunde    gumcynnes gehwone	
oferhígian    hýde sé ðe wylle--	
swylce hé siomian geseah    segn eallgylden	
héah ofer horde,    hondwundra maést	
gelocen leoðocræftum·    of ðám léoman stód	
þæt hé þone grundwong    ongitan meahte,	
wraéte giondwlítan·    næs ðæs wyrmes þaér	
onsýn aénig    ac hyne ecg fornam.	
Ðá ic on hlaéwe gefrægn     hord réafian	
eald enta geweorc    ánne mannan,	
him on bearm hlódon    bunan ond discas	
sylfes dóme    segn éac genóm	
béacna beorhtost·    bill aér gescód	
--ecg wæs íren--    ealdhláfordes	
þám ðára máðma     mundbora wæs	
longe hwíle·    lígegesan wæg	
hátne for horde    hioroweallende	
middelnihtum    oð þæt hé morðre swealt.	
Ár wæs on ofoste     eftsíðes georn	
frætwum gefyrðred·    hyne fyrwet bræc	
hwæðer collenferð    cwicne gemétte	
in ðám wongstede    Wedra þéoden	
ellensíocne     þaér hé hine aér forlét·	
hé ðá mid þám máðmum     maérne þíoden	
dryhten sínne    dríorigne fand	
ealdres æt ende·    hé hine eft ongon	
wæteres weorpan    oð þæt wordes ord	
bréosthord þurhbræc	
gomel on giogoðe    gold scéawode:	
'Ic ðára frætwa    fréan ealles ðanc	
wuldurcyninge    wordum secge	
écum dryhtne    þé ic hér on starie	
þæs ðe ic móste    mínum léodum	
aér swyltdæge    swylc gestrýnan	
nú ic on máðma hord    minne bebohte	
fróde feorhlege    fremmað géna	
léoda þearfe·    ne mæg ic hér leng wesan·	
hátað heaðomaére    hlaéw gewyrcean	
beorhtne æfter baéle    æt brimes nósan·	
sé scel tó gemyndum    mínum léodum	
héah hlífian    on hrones næsse	
þæt hit saélíðend     syððan hátan	
Bíowulfes Biorh    ðá ðe brentingas	
ofer flóda genipu    feorran drífað.'	
Dyde him of healse    hring gyldenne	
þíoden þrísthýdig·     þegne gesealde	
geongum gárwigan    goldfáhne helm	
béah ond byrnan·    hét hyne brúcan well:	
'Þú eart endeláf     ússes cynnes	
Waégmundinga·    ealle wyrd forswéop	
míne mágas    tó metodsceafte	
eorlas on elne·    ic him æfter sceal.'	
Þæt wæs þám gomelan    gingæste word	
bréostgehygdum     aér hé baél cure	
háte heaðowylmas·    him of hwæðre gewát	
sáwol sécean    sóðfæstra dóm.	
Ðá wæs gegongen    guman unfródum
earfoðlíce     þæt hé on eorðan geseah	
þone léofestan    lífes æt ende	
bléate gebaéran·    bona swylce læg	
egeslíc eorðdraca    ealdre beréafod	
bealwe gebaéded·    béahhordum leng	
wyrm wóhbogen    wealdan ne móste	
ac him írenna    ecga fornámon,	
hearde heaðoscearde    homera láfe	
þæt se wídfloga    wundum stille	
hréas on hrúsan    hordærne néah·	
nalles æfter lyfte    lácende hwearf	
middelnihtum·     máðmaéhta wlonc	
ansýn ýwde    ac hé eorðan geféoll	
for ðæs hildfruman    hondgeweorce.	
Húru þæt on lande    lýt manna ðáh	
mægenágendra     míne gefraége	
þéah ðe hé daéda gehwæs    dyrstig waére·	
þæt hé wið attorsceaðan     oreðe geraésde	
oððe hringsele    hondum styrede	
gif hé wæccende    weard onfunde	
búon on beorge·    Bíowulfe wearð	
dryhtmáðma daél    déaðe forgolden·	
hæfde aéghwæðre    ende geféred	
laénan lífes.    Næs ðá lang tó ðon	
þæt ðá hildlatan    holt ofgéfan	
týdre tréowlogan    týne ætsomne	
ðá ne dorston aér    dareðum lácan	
on hyra mandryhtnes    miclan þearfe	
ac hý scamiende    scyldas baéran	
gúðgewaédu     þaér se gomela læg·	
wlitan on Wíláf·    hé gewérgad sæt	
féðecempa     fréan eaxlum néah·	
wehte hyne wætre·    him wiht ne spéow·	
ne meahte hé on eorðan,    ðéah hé úðe wél	
on ðám frumgáre    feorh gehealdan	
né ðæs wealdendes    wiht oncirran:	
wolde dóm godes    daédum raédan	
gumena gehwylcum    swá hé nú gén dëð.	
Þá wæs æt ðám geongan    grim andswaru	
éðbegéte     þám ðe aér his elne forléas·	
Wígláf maðelode     Wéohstánes sunu	
secg sárigferð    seah on unléofe:	
